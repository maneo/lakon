<?xml version="1.0" encoding="UTF-8"?>
<articles>
<article id="1">
<title>Dobre regulacje, mało spółek</title>
<length>5</length>
<text>Rynek kapitałowy w Polsce nie jest przeregulowany, natomiast zbyt mało jest spółek, notowanych na giełdzie. W porównaniu ze standartami obowiązującymi w krajach o rozwiniętych rynkach kapitałowych, a także innymi krajami naszego regionu, polski rynek prezentuje się dobrze, jest właściwie przygotowany pod względem organizacyjnym i prawnym. W niedalekiej przyszłości powinien spełniać właściwą mu rolę, to znaczy, mobilizacji kapitału, jego alokacji i wyceny przedsiębiorstw.
Do takich wniosków doszli uczestnicy posiedzenia Komisji Papierów Wartościowych 4 bieżącego miesiąca. Posiedzenie miało uroczysty charakter ze względu na drugą rocznicę istnienia Komisji. Brali w nim udział, oprócz członków Komisji, także prezes NBP Hanna Gronkiewicz--Waltz, minister finansów Jerzy Osiatyński, minister przekształceń własnościowych Janusz Lewandowski. Podstawą do dyskusji był raport, przygotowany przez Roberta Strachotę, prawnika z Amerykanskiej Komisji Papierów Wartosciowych.
Podczas konferecji prasowej prezes Gronkiwicz-Waltz powiedziała, że banki, ubezpieczenia i rynek kapitałowy są tymi segmentami rynku finansowego, na których nie można zrezygnować z regulacji, zwłaszcza w okresie transformacji systemowej. Giełda i Komisja Papierów Wartościwych zdołały uzyskać w krótkim czasie dobrą reputację i nie można tego stracić. Obniżenie stóp procentowych w marcu wpłynęło prawidłowo na zmianę systemu oszczędzania, spowodowało przeniesienie pieniędzy na giełdę. Prezes stwierdziła równocześnie, że jest za ostudzeniem nastrojów, które nastąpiło na giełdzie.
Odpowiadając na pytanie o przepisy dotyczące przekazywania za granicę zysków z papierów wartościowych powiedziała, że nie ma ograniczeń dla zysków z akcji i obligacji trzyletnich. Prowadzone są rozmowy z ministrem finansow, dotyczące zgody na transfer zysków z obligacji jednorocznych i bonów skarbowych. Pani prezes obawia się jednak, że różnica stóp procentowych Polski i innych krajów może grozić "wypłukaniem" rezerw, przy wywozie tych zysków. Skala kredytów udzielanych pod zastaw akcji nie jest znana NBP, prezes Gronkiewicz ocenia, że obecnie nie jest ich dużo. Prawo bankowe zabrania natomiast brania kredytów na zakup akcji prywatyzowanych banków.
Przewodniczący Komisji Papierów Wartościwych Lesław Paga powiedział, że giełda jest tylko jednym ze sposobów pozyskiwania kapitału dla spółek, jeżeli mają one dobry standing finansowy mogą starać się o kredyt z banku, co jest prostsze. Coraz więcej prywatnych spółek jest obecnie zainteresowanych wejściem na giełdę. W Komisji przygotowywane są także w stępne rozwiązania dotyczące rynku pozagiełdowego, który może być konkurencyjny dla giełdy.
Zdaniem prezesa giełdy Wiesława Rozłuckiego warunki handlu na rynku giełdowym i pozagiełdowym będą inne, nie będzie więc między nimi konkurencji. Giełda jest przygotowana do rozwoju drugiego parkietu i stworzenia trzeciego. O d 1995 r notowania akcji mają się odbywać w systemie ciągłym, do tego niezbędna jest jednak zmiana oprogramowania systemu komputerowego, potrzebny byłby także lepszy stan telekomunikacji, żeby chociaż w większych miastach można było składać zlecenia w trakcie sesji giełdowej.
</text>
</article>
<article id="2">
  <title>Dziecko i potwór</title>
  <length>4</length>
<text>Włoski reżyser Giovanni Pampiglione przygotowuje w Starym Teatrze premierę spektaklu "Venezia, Venezia". Dedykuje go Bohdanowi Korzeniewskiemu, który 25 lat temu zaprosił go na studia do warszawskiej PWST i nakłonił, aby w Polsce zajmował się teatrem włoskim.
Zaowocowało to wieloma premierami w naszym kraju i prezentowaniem polskiego dramatu we Włoszech. Do swych w łoskich realizacji sztuk Mrożka i Witkacego Pampiglione chętnie zapraszał artystów z Krakowa.
W Starym Teatrze wystawił 11 grudnia 1981 r. "Łgarza" Goldoniego. Spektakl dawno już obrósł legendą, grany był ponad 150 razy i zszedł z afisza po śmierci Romana Stankiewicza, odtwórcy jednej z głównych ról. Po prawie 12 latach Pampiglione postanowił do Starego Teatru powrócić. Ponieważ stale podkreśla swoje przywiązanie do XVIII-wiecznego weneckiego "teatru wiecznego dziecka", znowu wybrał Carlo Goldoniego. Oparty na jego "Bliźniakach weneckich" spektakl nosi tytuł "Venezia, Venezia" i włączony jest w międzynarodowe obchody 200-lecia śmierci jednego z najwybitniejszych twórców komedii dell'arte. Tłumaczenia na zamówienie teatru dokonała Joanna Walter, scenografię i kostiumy opracowali Kazimierz Wiśniak i Jan Polewka, a muzykę przygotował Jacek Ostaszewski. Główną, podwójną rolę (bliźniaków) gra Szymon Kuśmider. Premiera już w sobotę, 5 bm., na Scenie Kameralnej.
Z Małą Sceną (przy ul. Sławkowskiej 18) zmierzy się natomiast Katarzyna Deszcz, znana dotychczas z osiągnięć w teatrze alternatywnym. Od 20 bm. można będzie oglądać tam horror, głośną już w Anglii debiutancką sztukę Normana Brocka "Mamy potwora". Ten potwór drzemie podobno w każdym z nas, ale ze szczególną brutalnością ujawni się w Massimo -- Andrzeju Grabowskim. Scenografia Anny Sekuły, muzyka -- Krzysztof Suchodolski. 
</text> 
</article>

<article id="3">
<title>Zjazd "S" rolników indywidualnych w Zgierzu</title>
<length>4</length>
<text>Czekanie na kworum
VI Krajowy Nadzwyczajny Zjazd Delegatów NSZZ RI "Solidarność", który w piątek rozpoczął się w Zgierzu pod Łodzią, czeka na kworum. Po południu w obradach uczestniczyło niewielu ponad 100 delegatów, aby zjazd stał się prawomocny musi przyjechać dalszych 120 osób. Nieoczekiwanie do Zgierza przybył przewodniczący związku Roman Wierzbicki.
Zjazd zorganizowany został przez komisję zjazdową z jej przewodniczącym Piotrem Baumgartem, a wbrew stanowisku przewodniczącego i prezydium związku, by odłożyć zjazd na po wyborach. Brak informacji, czy zjazd odbędzie się czy nie, spowodował niską frekwencję. Delegaci powołali specjalną komisję, która ma rozstrzygnąć, kto ponosi za to winę. Ustalono, że do czasu zebrania się kworum, delegaci nie będą podejmować uchwał. Padła propozycja, aby zjazd na wzór Sejmu Czteroletniego, przekształcić w nieustający, do czasu zebrania się wystarczającej liczby delegatów. Od początku, czyli od chwili głosowania regulaminu, toczy się walka między silniejszą grupą zwolenników Piotra Baumgarta a zdecydowanie słabszą grupą Romana W ierzbickiego. Nie brakuje też głosów wzywających do opamiętania, zaprzestania walki i podziału związku. - Siedliście na karawan zniszczenia - ostrzegał ksiądz prałat Bogusław Bijak, duszpasterz rolników. Jego zdaniem przyczyniły do tego wielkie ambicje przywódców.
Do wieczora w Hali Sportowej "Boruta", gdzie odbywa się zjazd, toczyła się dyskusja, czy jest on prawomocny czy nie. Roman Wierzbicki zaproponował, by zgromadzenie przekształcić w forum dyskusyjne związku.
Wieczorem w Zgierzu czekano jeszcze na kworum. Komisja zjazdowa ma nadzieję, że po przekazaniu informacji w radiu i w telewizji, że zjazd się odbywa, delegaci jeszcze dojadą.
</text>
</article>

<article id="4">
<title>Rząd Ukrainy bez "pomarańczowych"</title>
<length>5</length>
<text>Nasza Ukraina - prozachodnia partia prezydenta Wiktora Juszczenki - oficjalnie przeszła wczoraj do opozycji i wycofała z rządu swych ministrów. Zapowiadana od kilku dni decyzja Naszej Ukrainy oznacza, że pogrążona w chaosie od marcowych wyborów Ukraina znów staje na politycznym rozdrożu.
W Kijowie rządzi teraz krucha koalicja parlamentarna złożona z największej w 450-osobowej Radzie Najwyższej Partii Regionów premiera Wiktora Janukowycza (186 deputowanych) oraz właśnie socjalistów i komunistów.
- W ciągu ostatnich dwóch miesięcy byliśmy świadkami załamywania się polityki wewnętrznej i zagranicznej, którą naród ukraiński poparł poprzez wybór prezydenta Wiktora Juszczenki - tłumaczył wczoraj decyzję jeden z czołowych polityków Naszej Ukrainy Roman Bezsmertny.
Do porozumienia "pomarańczowych" z resztą koalicji nie doszło z powodu rozbieżności dotyczących umowy koalicyjnej. Blok prezydenta Juszczenki chciał, by zawierała ona wszystkie ustalenia zawarte w podpisanym w sierpniu tzw. Uniwersale Jedności Narodowej. Zwłaszcza te, które mówiły o dążeniach Ukrainy do członkostwa w UE i NATO.
Jednak nie mniej ważną rolę odegrały inne wydarzenia w ostatnich tygodniach. Członków Naszej Ukrainy oburzyło zwłaszcza oświadczenie premiera Janukowycza, który w Brukseli stwierdził, że Ukraina nie jest gotowa zacieśniać stosunków z NATO oraz zabiegi jego partii o ograniczenie uprawnień prezydenta.
Nasza Ukraina wczoraj ostatecznie zrezygnowała więc z porozumienia z niebieskimi. Bezsmertny poinformował też, że z rządu Janukowycza odejdą czterej ministrowie reprezentujący proprezydencki blok, choć nie wiadomo jeszcze, kiedy to nastąpi.
Na razie nie jest natomiast znany los szefów tzw. resortów prezydenckich - szanowanego na Zachodzie ministra spraw zagranicznych Borysa Tarasiuka, ministra obrony Anatolija Hrycenki oraz bezpartyjnego ministra spraw wewnętrznych Jurija Łucenki. Wszystkich może odwołać tylko prezydent. Do tej pory tylko szef MON wypowiedział się, że popiera decyzję Naszej Ukrainy, nie zadeklarował jednak jasno, czy opuści rząd.
Po wczorajszej decyzji 81 deputowanych proprezydenckiego bloku dołączy do jedynej do tej pory opozycyjnej partii - Bloku Julii Tymoszenko. Choć Roman Bezsmertny nie wykluczył współpracy z ugrupowaniem "księżniczki pomarańczowej rewolucji", zdaniem ukraińskich mediów szanse na współpracę skłóconych dziś sprzymierzeńców z Majdanu Niezależnosti są jednak niewielkie.
Na razie trudno też przewidywać, co po upadku idei koalicji większościowej wydarzy się na ukraińskiej scenie politycznej. Choć dziś deklaracje Naszej Ukrainy są bardzo stanowcze, niebiescy nie składają broni i wczoraj podkreślali, że nadal będą zabiegać o poparcie "pomarańczowych".
- Partia Regionów nie uważa, że możliwości rozmów zostały wyczerpane - zapowiedział jeden z najbliższych współpracowników Janukowycza Jewhen Kusznarow. Dodał też, że "proces tworzenia koalicji zapoczątkowany przez prezydenta i wyłożony w Uniwersale nie jest jeszcze zakończony, lecz dopiero się rozpoczyna".
</text>
</article>

<article id="5">
<title>Ségolene Royal kandydatem socjalistów w wyborach prezydenckich</title>
<length>10</length>
<text>Nominację wywalczyła w pierwszej rundzie partyjnego głosowania i zdeklasowała oponentów. Swój głos oddało na nią nieco ponad 60 proc. wszystkich zarejestrowanych członków Partii Socjalistycznej uczestniczących w czwartkowym plebiscycie wewnątrzpartyjnym. Ponieważ przy urnach stawiło się 80 proc. spośród 219 tys. członków PS, Royal może mówić, że ma większość partii.
Jej konkurenci - ekspremier Laurent Fabius oraz eksminister finansów Dominique Strauss-Kahn - dostali odpowiednio 18 i 20 proc. głosów. To bardzo mało. Obaj z godnością przyjęli porażkę i zapowiedzieli, że będą popierać Royal jako jedynego kandydata głównej partii lewicowej.
Jest jak świeże powietrze
PS najwyraźniej wyciągnęła wnioski z porażki w 2002 r., gdy zbyt duża liczba lewicowych kandydatów sprawiła, że socjalistyczny premier Lionel Jospin nie dość, że odpadł już w pierwszej rudzie, to jeszcze dostał mniej głosów od lidera skrajnej prawicy Jean-Marie Le Pena.
53-letnia pani Royal, matka czwórki dzieci, bardzo się wczoraj cieszyła. Na zaimprowizowanej konferencji prasowej wołała do wyborców: - To ja ucieleśniam potrzebę zmian. I chcę je tworzyć z wami! Nie zawiodę was, nie bójcie się nowych pomysłów!
Ten entuzjazm udzielił się szeregowym działaczom. - Ona jest jak oddech świeżego powietrza dla Francuzów. Ona naprawdę ich słucha - cieszył się Florian Liscouet, 19-letni student z Paryża i jeden z wyborców Royal. 72-letni działacz Philippe Chleq mówił: - Jest tyle stylu macho w polityce, to odrażające. Ona to zmieni.
Jednak polityczne propozycje przedstawiane dotąd Royal były mało konkretne.
- W gruncie rzeczy nikt nie zna jej programu. Została wybrana nie z powodu poglądów, ale prędzej dla wyglądu. Dla pozorów, które stwarza - mówi Dominique Moisi, francuski politolog. - Royal dystansuje się od oficjalnego programu Partii Socjalistycznej, ale jaki ma program? Czy jest za reformami liberalnymi, czy za pomysłami lewicowymi?
Dotychczasowe wystąpienia pani Royal sugerują, że jedynie pozornie jest zwolenniczką liberalizmu w gospodarce.
Wprawdzie deklaruje, że chce iść śladami brytyjskiego premiera Tony'ego Blaira, który uczynił z Partii Pracy ugrupowanie niemalże liberalne. I owszem, opowiada się za likwidacją 35-godzinnego tygodnia pracy, o co od dawna apelują przedsiębiorcy.
Jednak z drugiej strony zapowiada kary finansowe dla firm, które z powodu kosztów pracy chcą się z Francji wynosić, i proponuje obowiązkowe członkostwo w związkach zawodowych.
Wczoraj dała do zrozumienia, że koszt ewentualnych reform powinny ponieść osoby zamożne. I że państwo opiekuńcze zostanie utrzymane. Wcześniej wielokrotnie mówiła o zwiększeniu wydatków na edukację, na poprawę bezpieczeństwa itp., ale nie zająkując się, kto za to zapłaci.
- Jeżeli pozostaniemy sobie wierni, to zdołamy oprzeć się niedobremu wiatrowi liberalizmu, bez wiary i jakichkolwiek zasad - stwierdziła w piątek pani Royal.
Francja do naprawy
Tymczasem finanse publiczne są w fatalnym stanie i nawet szybszy wzrost gospodarczy (1,9 proc. PKB w porównaniu z 1,4 proc. w 2005 r.) nie zatrzyma rosnącego długu publicznego. Zdaniem Komisji Europejskiej wyniesie on w przyszłym roku aż 67 proc. PKB.
Właśnie redukcja wydatków powinna być priorytetem nowego prezydenta i jego rządu. Priorytetami mogłyby też być: likwidacja wielu przywilejów socjalnych ( np. emerytury w wieku 50 lat dla kolejarzy), uproszczenie prawa pracy, czy też reforma kosztownego systemu emerytalnego. Jednak o tym wszystkim pani Royal nie mówi. Poparcie zdobywała zapowiedziami typu: "Młodocianych przestępców trzeba umieszczać w zarządzanych przez wojsko obozach".
Ogromne poparcie, jakie wczoraj dostała od socjalistów, oraz jej popularność w sondażach wiele mówią o stanie ducha Francuzów. - W swej większości chcą reform i są na nie gotowi, ale znaczna część elektoratu lewicy nie jest - ocenia Moisi.
Sukces Royal został uważnie odnotowane na prawicy. Rządząca partia UMP chciała wyznaczyć swojego kandydata dopiero w styczniu 2007 r., ale teraz pojawiły się głosy, że być może decyzję trzeba przyspieszyć.
Na razie murowanym faworytem do zdobycia prawicowej nominacji jest szef MSW, 51-letni Nicolas Sarkozy. Ale odchodzący prezydent Jacques Chirac nie powiedział jeszcze ostatniego słowa, a z Sarkozym się nie znosi. Być może spróbuje pokrzyżować mu szyki, forsując kandydaturę np. minister obrony Michele Alliot-Marie.
Sondaże pokazują, że tylko Sarkozy ma szanse, by przełamać "medialny fenomen" Royal. Gdyby wybory odbyły się dziś, oboje dostaliby po 50 proc. głosów.
</text>
</article>

<article id="6">
<title>Były dyktator Urugwaju Juan Maria Bordaberry poszedł za kraty</title>
<length>7</length>
<text>Po Argentynie i Chile Urugwaj zaczyna rozliczać czasy dyktatury z lat 1973-85. Za zbrodnie odpowiedzą Juan Maria Bordaberry i jego minister dyplomacji.
Nakaz aresztowania byłego dyktatora i ministra Juana Carlosa Blanco wydał w czwartek sędzia Roberto Timbal. Blanco został zatrzymany od razu w stolicy kraju. Sędziwy 78-letni Juan Maria Bordaberry przyjechał do kwatery głównej policji sam w piątek rano i dobrowolnie oddał się w ręce władz.
Sędzia oskarża ich o zlecenie i zorganizowanie zabójstwa dwóch posłów Zelmara Micheliniego i Héctora Gutiérreza oraz dwóch bojowników partyzantki tupamaros Rosaria Barredo i Williama Whitelawa. Wszyscy czterej uciekli przed represjami Bordaberry'ego do sąsiedniej Argentyny, gdzie schronienia udzielił im rząd Izabeli Peron.
Kiedy jednak w ślad za swymi chilijskimi i urugwajskimi kolegami także argentyńscy generałowie dokonali zamachu stanu w marcu 1976 roku, wszyscy czterej uchodźcy stracili życie. W dwa miesiące po zamachu dopadli ich w Buenos Aires nieznani siepacze. Najprawdopodobniej mordu dokonano w ramach Planu Kondora, czyli międzynarodowej współpracy latynoskich dyktatorów w ściganiu lewicowych przeciwników.
Obu byłym dygnitarzom grozi do 30 lat więzienia.
- Sprawiedliwość przemówiła - oświadczył zadowolony prezydent kraju Tabere Vazquez. Zadowoleni byli także synowie zamordowanych senatorów, którzy od lat dochodzili sprawiedliwości. - Po tylu latach cierpień i tylu latach czekania sprawiedliwości staje się zadość - oświadczył syn zabitego, dzisiaj też lewicowy senator Rafael Michelini.
Bordaberry wygrał demokratyczne wybory w 1971 roku, ale podobnie jak w Chile i Argentynie w kraju panował kryzys gospodarczy i klimat wojny domowej między radykalną lewicą oraz armią i policją. Pucz wisiał więc na włosku. Niecałe dwa lata później prezydent porozumiał się z wojskiem i dokonał zamachu stanu, rozpędził parlament, ustanowił cenzurę, zawiesił związki zawodowe i ustanowił dyktaturę.
Bordaberry był cywilem, konserwatystą i wierzącym katolikiem. Uznał, że demokracja sprzyja tylko lewicowym wywrotowcom i choć tupamaros zostali w zasadzie pokonani lub uciekli z kraju, postanowił na trwałe zaprowadzić autorytarne rządy cywilno-wojskowe. Armia nie chciała jednak delegalizacji wszystkich stronnictw politycznych, w tym tradycyjnych partii Colorado i Nacional, i obaliła Bordaberry'ego.
Wojsko rządziło odtąd samo przez kolejne dziewięć lat. Ofiarą represji w kraju i za granicą padło w sumie co najmniej 300 osób.
Demokracja została przywrócona w 1985 r., ale zbrodni nie ścigano. Amnestię dla wojskowych ogłosił pierwszy po 1985 r. demokratyczny prezydent Julio Maria Sanguinetti, a naród poparł ją w referendum.
Także kolejne rządy nie wracały do przeszłości i zmienił to dopiero po swoim zwycięstwie w wyborach prezydenckich w 2004 Tabare Vazquez, przywódca lewicowego Szerokiego Frontu. Odnaleźli się m.in. dawni partyzanci tupamaros. Co prawda nie unieważnił amnestii, czego żądały organizacje obrońców praw człowieka, ale zaczął wykorzystywać luki, jakie zawierała.
Okazało się bowiem, że amnestia Sanguinettiego dotyczy tylko wojskowych i nie obejmuje zabójstw i porwań dokonanych za granicą. Bordaberry i Blanco byli cywilami, a ich cztery ofiary zostały zamordowane w Buenos Aires.
We wrześniu inny sędzia postawił precedensowe zarzuty ośmiu byłym wojskowym i policjantom zamieszanym w porwanie i zabójstwo w Argentynie innego urugwajskiego emigranta Alberta Soby.
</text>
</article>

<article id="7">
<title>Albo młodość, albo rak</title>
<length>11</length>
<text>Starzejemy się wszyscy, i to już od momentu przyjścia na świat. Z reguły jesteśmy jednak w stanie przetrwać w dość dobrym zdrowiu kilkadziesiąt lat. Umożliwiają nam to m.in. komórki macierzyste.
Nasz organizm sięga po nie, by zastąpić inne komórki, które wskutek urazu bądź choroby uległy uszkodzeniu lub których życie dobiegło końca. Tak dzieje się np. w mięśniach, szpiku kostnym czy mózgu. Jednak z czasem, gdy przybywa nam lat, sprawność komórek macierzystych spada. Wiele tkanek nie jest już w stanie reperować uszkodzeń i zastępować starych komórek nowymi.
Co jednak sprawia, że w pewnym momencie życia ten dobrze funkcjonujący mechanizm przestaje działać jak należy? To pytanie przez lata pozostawało bez jednoznacznej odpowiedzi. I może pozostawałoby dalej, gdyby jakiś czas temu na jednej z odbywających się w USA konferencji naukowych nie spotkało się trzech ludzi: Sean Morrison, Norman Sharpless oraz David Scadden. Okazało się, że wszyscy pracują nad tym samym - pewnym genem i kodowanym przez niego białkiem. Gen nazywał się Ink4a, białko - p16.
Im dłużej Morrison, Sharpless i Scadden rozmawiali ze sobą, tym bardziej stawało się dla nich jasne, że to właśnie ten gen i to białko stanowią klucz do zagadki starzenia się ludzkiego organizmu.
W jaki sposób Amerykanie doszli do tego wniosku - wyjaśnia dzisiejsze wydanie "Nature".
Mózg jak nowy
Naukowcy już jakiś czas temu zauważyli, że w pewnych tkankach aktywność genu Ink4a wzrasta z wiekiem. Powstało pytanie - czy to ten proces jest odpowiedzialny za osłabienie komórek macierzystych?
Sean Morrison kierujący Centrum Biologii Komórek Macierzystych Uniwersytetu stanu Michigan postanowił sprawdzić, jak w różnych częściach mózgu i w zależności od wieku zachowuje się gen Ink4a i jaki to wywiera wpływ na dzielenie się komórek macierzystych i tworzenie nowych neuronów. Badania przeprowadzono na myszach, odpowiednio: 60-dniowych, rocznych i takich, które skończyły dwa lata. Pierwszy etap eksperymentu potwierdził, iż istotnie wraz z wiekiem liczba komórek tworzonych w mózgu znacznie spada. Malała również zdolność mózgu do samonaprawy.
Morrison zauważył, że zmiany te przebiegały w miarę nasilania się aktywności Ink4a. U najmłodszych, 60-dniowych myszy gen prawie w ogóle nie działał. Jednak u roczniaków był już aktywny, a u dwulatków pracował pełną parą.
Za pomocą inżynierii genetycznej Morrison wyhodował też myszy pozbawione genu Ink4a. Okazało się, że w mózgu zwierząt pomimo postępującego wieku wciąż tworzyły się nowe komórki. - Jako pierwsi w historii pokazaliśmy, że dzięki usunięciu jednego genu można ochronić komórki macierzyste przed starzeniem się i sprawić, by w mózgu ssaka powstawały kolejne neurony - komentuje wyniki swojego zespołu Morrison.
Przeszczep ratuje życie
David Scadden z Uniwersytetu Harvarda zajął się szpikiem. Stwierdził, że podobnie jak w mózgu, również tam w miarę starzenia się aktywność genu Ink4a wzrasta. Potem Scadden przeprowadził serię przeszczepów szpiku (głównego miejsca tworzenia się nowych krwinek) pomiędzy kilkoma grupami myszy.
Okazało się, że przeszczep szpiku od starszych myszy pozbawionych genu Ink4a powoduje, że we krwi biorców pojawiają się liczne nowe komórki macierzyste. Scadden dowiódł też, że usunięcie genu Ink4a hamuje tzw. proces apoptozy, czyli zaprogramowanej śmierci komórki. To również zwiększało liczbę powstających w szpiku komórek macierzystych.
Badacze z Harvardu sprawdzili również, jak na przeszczep szpiku reagują myszy poddane śmiertelnej dawce promieniowania. Zwierzęta, którym wstrzykiwano zwykły szpik, z reguły umierały. Zupełnie inaczej było w przypadku przeszczepu od myszy z zablokowanym genem Ink4a. Ich szpik wraz z obecnymi w nim komórkami macierzystymi sprawiał, że organizm chorych zwierząt był w stanie naprawić szkody i powrócić do zdrowia.
Sposób na cukrzycę?
Profesor Norman Sharpless z Uniwersytetu Północnej Karoliny za główny obiekt swojej pracy obrał trzustkę (znajdujące się w niej komórki beta produkują insulinę - hormon regulujący poziom cukru we krwi).
Sharpless dowiódł, że za postępujący z wiekiem spadek liczby komórek beta odpowiedzialny jest gen Ink4a.
Następnie naukowcy za pomocą toksyn uszkodzili komórki beta wysp trzustkowych. Normalne myszy zachorowały na cukrzycę. Myszy bez genu Ink4a poradziły sobie - ich komórki beta natychmiast zaczęły się dzielić i naprawiać wyrządzone przez promienie szkody.
Zdaniem Sharplessa odkrycie to może przybliżyć nas do stworzenia skutecznych metod walki z cukrzycą typu drugiego. Główną cechą tego schorzenia jest oporność na insulinę, gdy komórki naszego organizmu stają się niewrażliwe na działanie tego hormonu. Skutkiem tego jest zwiększony poziom cukru we krwi. Sama oporność jednak nie wystarcza - u większości osób mających z nią kłopoty nie dochodzi do rozwoju klasycznej cukrzycy. Trzeba czegoś więcej. Z badań wiadomo, że częstość zachorowań na cukrzycę typu 2 wzrasta wraz z wiekiem. Dokładnie tak jak aktywność genu Ink4a. Sharpless uważa, że to właśnie ów gen, hamując w trzustce tworzenie nowych, sprawnych komórek, przyczynia się do rozwoju choroby u ludzi.
</text>
</article>
<article id="8">
<title>Włoska telewizja wykryła narkotyki u deputowanych</title>
<length>3</length>
<text>Włoski urząd głównego inspektora ochrony danych osobowych podjął decyzję o zablokowaniu emisji zapowiedzianego na wtorkowy wieczór programu telewizyjnego, w którym bez wiedzy deputowanych 50 z nich poddano testowi na obecność narkotyków.
W poniedziałek wieczorem autorzy programu "Le Iene" ("Hieny"), nadawanego w komercyjnej stacji Italia 1, poinformowali, że z testu wynika, iż co trzeci parlamentarzysta zażywa narkotyki.
Prowokacja przeprowadzona przez ekipę popularnego programu wywołała ogromną burzę i protesty deputowanych, którzy uznali eksperyment za naruszenie ich prywatności.
Pod pozorem konieczności przypudrowania czoła w trakcie sfingowanego wywiadu telewizyjnego na temat projektu budżetu kobieta podająca się za charakteryzatorkę przecierała twarze deputowanych specjalnym wacikiem, który w istocie był testem, stwierdzającym, czy w ciągu ostatnich 36 godzin osoby te zażyły środek odurzający.
Rezultaty tajnego badania okazały się zatrważające - spośród 50 deputowanych, poddanych testowi, u 12 z nich stwierdzono obecność haszyszu, a u 4 - kokainy.
Cały program cyklicznej serii "Hieny" miał zostać nadany w jednej ze stacji telewizji Mediaset, należącej do byłego premiera Silvio Berlusconiego. Wstrzymania emisji zażądała grupa parlamentarzystów, żądając nawet, by w tej sprawie interweniował przewodniczący niższej izby parlamentu Fausto Bertinotti. Kilku polityków zapowiedziało skierowanie sprawy do sądu.
Protest złożyli oni również na ręce głównego inspektora danych osobowych argumentując, że w sposób brutalny i z naruszeniem prawa podeptano ich prywatność. Urząd postanowił, że program nie może zostać nadany. Telewizja Mediaset nie zajęła jeszcze stanowiska w tej sprawie. Nie wiadomo, czy zastosuje się do tej decyzji.
Autorzy programu zapewnili, że test, jakiemu poddali parlamentarzystów jest bardzo wiarygodny i obrazuje, jak powszechne jest użycie narkotyków wśród reprezentantów narodu. Innego zdania są niektórzy toksykolodzy, którzy twierdzą, że tego typu testy nie dają stuprocentowej pewności i wymagają potwierdzenia w badaniach krwi lub moczu.
</text>
</article>
<article id="9">
<title>Zapomniany ojciec kina</title>
<author>Piotr Bojarski</author>
<length>11</length>
<text>Jako pierwszy sfotografował kulę armatnią w locie, jako pierwszy wyświetlał obrazy w ruchu. Fotograf z prowincjonalnego Leszna przed 121 laty wyprzedził braci Lumiere
Kilka dni temu minęła setna rocznica śmierci Ottomara Anschütza, niemieckiego mieszkańca XIX-wiecznego Leszna. Fotografia zawdzięcza mu ostrość zdjęć, a kinematografia - pierwszy projektor filmowy i pierwsze sale kinowe. Aparaty Anschütza były w historii fotografii taką rewolucją jak w historii astronautyki lot na Księżyc. A wszystko dzięki odkryciu migawki szczelinowej.
Prawdziwą światową sensacją stał się jednak w latach 1888-95 tzw. szybkowizjer skonstruowany przez Ottomara Anschütza. Obrazami poruszających się zwierząt i ludzi zachwycał setki tysięcy widzów po obu stronach oceanu, zanim jeszcze bracia Lumiere pokazali swój słynny, zapisany na celuloidzie film.
Sposób na ostrość zdjęć
Anschütz urodził się 16 maja 1846 r. w Lesznie. Mimo prowincjonalnego pochodzenia w latach 60-tych XIX wieku odbył praktyki u trzech wówczas wiodących fotografów epoki: Ferdinanda Beyricha w Berlinie, Franza Hanfstaengla w Monachium i Ludwiga Angerera w Wiedniu. Praktykował też u znanego warszawskiego fotografa Maksymiliana Fajansa.
Po przejęciu rodzinnej firmy z rąk ojca w 1879 r. zbudował na wozie konnym kompletne atelier, które - ciągnięte przez dwa konie - objechało prawie wszystkie miasteczka regionu. Opis obwoźnego atelier zrobił tak duże wrażenie na władzach berlińskiego Towarzystwa Wspierania Fotografii, że w lutym 1880 r. szacowna organizacja przyjęła fotografa z Leszna w swoje szeregi.
Na początku lat 80-tych XIX wieku fotograf, walcząc o ostrość zdjęć zwierząt i ludzi w ruchu, stworzył pierwsze wersje migawki szczelinowej, która dzięki niezwykle krótkiemu czasowi naświetlania pozwalała uchwycić przedmioty w ruchu.
W 1882 r. zdobył pozwolenie na fotografowanie manewrów wojsk cesarskich pod Wrocławiem. Zdjęcia przesłał Towarzystwu Wspierania Fotografii. "Jest bardzo interesującym, że jedno z nich, na którym widać następcę tronu w dwukonnym powozie, jest dość ostre, choć następca tronu jedzie kłusem" - odnotowali w protokole zdumieni świadkowie.
Dzięki udoskonalaniu migawki Anschütz jako pierwszy na świecie fotografował zwierzęta i ludzi w czasie zaledwie jednej tysięcznej sekundy! W ówczesnej fotografii była to niewyobrażalna dziś sensacja - Anschütz jako pierwszy uchwycił na zdjęciu gołębie w locie, biegnącego konia czy skaczących mężczyzn. Światową sławę przyniosły mu zdjęcia bocianów nad gniazdem (1891). Na wystawie fotograficznej w Brukseli (1883) zdobył brązowy medal.
W 1885 r. Anschütz poszedł o krok dalej - za pomocą baterii sprzężonych ze sobą 12, a potem 24 aparatów fotograficznych wykonał seryjne zdjęcia koni w ruchu. Marzył o "ożywieniu" swoich zdjęć i rok później dopiął swego.
Szybkowizjer, cud techniki
Późną jesienią 1886 r. Ottomar Anschütz i jego uchodzący w Lesznie za złotą rączkę sąsiad - budowniczy organów Johann Schneider - skonstruowali pierwszy, jeszcze prymitywny, prototyp kinematografu. Zbudowany z drewna aparat składał się z szyby o średnicy 1,5 m i z 24 niewielkich szklanych płyt na ruchomym kole. Dzięki ruchowi korby i induktorowi, który wyzwalał napięcie, naniesione na szklane płyty zdjęcia poruszały się z szybkością 30 obrazów na sekundę. Podświetlone od tyłu, dawały na szklanym ekranie efekt ruchu.
Pokazy na urządzeniu nazwanym przez Anschütza "szybkowizjerem" (lub elektro-tachyscopem) początkowo oglądały małe grupy ludzi. Anschütz na tyle udoskonalił jednak swój projektor, że półtora roku później mógł go zaprezentować publiczności zgromadzonej w ministerstwie kultury w Berlinie. Pokazy wzbudziły sensację - konie i ludzie na szybie szybkowizjera poruszały się jak żywe!
Berlińskie lato 1888 r. należało do wynalazcy z Leszna - w ciągu trzech miesięcy w różnych częściach stolicy cesarstwa pokazy szybkowizjera obejrzały dziesiątki tysięcy berlińczyków.
Anschütz, który przeniósł się do Berlina, szybko wypromował swój aparat po obu stronach oceanu, m.in. w Nowym Jorku, Frankfurcie nad Menem, Dreźnie, Bostonie, Sankt Petersburgu i Filadelfii. Wszędzie jego pokazy gromadziły tysiące widzów. W 1891 r. szybkowizjer pokazano w Warszawie. Cud techniki przedstawił warszawiakom Stanisław Jurkowski w specjalnie przystosowanym lokalu na rogu Nowego Światu i Alei Jerozolimskich.
Trzy lata później Anschütz wyświetlał już swoje ruchome obrazy na lnianym ekranie o wymiarach 6x8 m w zacienionych salach - chciałoby się rzec - kinowych. Szybkowizjer produkowano już wtedy w USA i w Europie - także w mniejszej, domowej wersji. Od 1892 r. w Paryżu, Nowym Jorku, Bostonie i Londynie działały sale projekcyjne wykorzystujące wynalazek Anschütza - pierwsze regularne sale kinowe.
Szacuje się, że do grudnia 1895 r., a więc do słynnej projekcji filmowej braci Lumiere, ruchome obrazy Anschütza obejrzało ponad milion widzów na całym świecie.
Ojciec kina
Ottomarowi Anschützowi po piętach deptała jednak konkurencja. W latach 1893-94 swoje kinetoskopy w całych Stanach Zjednoczonych, a potem w Europie pokazał Thomas Edison. W końcu 28 grudnia 1895 r. bracia Lumiere wyświetlili w paryskim Grand Café pierwszy płatny seans filmowy.
W tym czasie kariera Anschütza była już na równi pochyłej. Liczne interesy, jakie prowadził, podupadły. Zmarł 30 maja 1907 r. w szpitalu w berlińskim Friedenau po nieudanej operacji wycięcia wyrostka robaczkowego.
Dziś o dniach chwały wynalazcy z Leszna przypominają nieliczni. Jego ostatni prawnuk Holger Anschütz, mieszkaniec nadreńskiego Ebersburga, postawił sobie za punkt honoru przypomnieć ludzkości, kto był prawdziwym odkrywcą "żywych obrazów". Na swojej stronie internetowej udowadnia, jak wiele zawdzięcza jego pradziadkowi współczesna fotografia i kino. "Jako pierwszy sfotografował kulę armatnią w locie, jako pierwszy wyświetlał obrazy w ruchu, jako pierwszy skonstruował szybkowizjer - pierwszy kinematograf" - wylicza zasługi pradziada.
- Jestem przekonany, że to on był ojcem kina - mówi prawnuk Holger.
Dziękuję za pomoc Mirosławowi Piklikiewiczowi. Wykorzystałem informacje z książki Deaca Rosella "Faszination der Bewegung. Ottomar Anschütz zwischen Photographie und Kino". Basel, Frankfurt am Main 2001.</text> 
</article>

<article id="10">
<title>Internauci budują samochód zgodnie z filozofią open-source</title>
<length>12</length>
<text>Hobbyści rzucają wyzwanie wielkim koncernom motoryzacyjnym i pracują nad pierwszym na świecie samochodem budowanym techniką open-source.
Niewiele jest rzeczy, które bardziej ekscytują projektantów samochodów niż pojazdy koncepcyjne prezentowane na międzynarodowych pokazach motoryzacyjnych. Co roku błyszczące futurystyczne cacka brylują na parkietach. Ich producenci chełpią się, że samochody mają coraz gładsze linie i coraz bardziej zaawansowaną technologię mogącą wywołać złudzenie, iż oto nadchodzi kres zabójczego uzależnienia samochodu od paliwa bazującego na węglu.
Na nieszczęście, zarówno dla ekologów jak i dla futurystów, pojazdy te rzadko trafiają do produkcji seryjnej. Ale jest jeszcze inny samochód, powstający w internecie, który pewnego dnia może zjechać z taśmy. Z dala od gwaru i świateł wielkich pokazów rodzi się OScar - niezwykły "concept car", będący owocem luźnego związku wielu projektantów, inżynierów i programistów chcących rzucić wyzwanie potędze wielkich koncernów samochodowych i poświęcających OScarowi większość swojego wolnego czasu.
Prosta idea, wspólny wysiłek
Projektowi OScar przyświeca prosta idea - jest to samochód zgodny z ideałami open-source. Pojęcie to zostało zapożyczone ze świata producentów oprogramowania, którego kod jest ogólnie i nieodpłatnie dostępny na warunkach odpowiedniej licencji. Do najbardziej znanych przykładów takich programów należą przeglądarka internetowa Firefox i system operacyjny Linux.
W twardym, metalicznym świecie projektantów samochodów, open-source oznacza, że zamiast chronić projekt OScara różnymi restrykcyjnymi patentami, co jest normą w branży motoryzacyjnej, udostępnia się go w sieci każdemu, kto chce mieć jakiś wkład w jego budowę. A to oznacza - wszystkim. O OScarze, tak jak o Wikipedii, tyle że w znacznie bardziej skomplikowanej wersji, dyskutują projektanci-ochotnicy, z których 60 proc. na co dzień pracuje w firmach związanych z przemysłem samochodowym.
Do projektu włączyły się dziesiątki tysięcy internautów, ale w rzeczywistości nad samochodem pracuje grupa kilkudziesięciu osób kierowana przez jednego człowieka. Markus Merz już od sześciu lat próbuje koordynować prace badawczo-rozwojowe nad prototypem, przy zastosowaniu anarchistycznych ideałów filozofii open-source. Mimo że on sam siedzi za kółkiem, proces decyzyjny opiera się na zasadach demokratycznych i każdy - włączając w to indywidualnych projektantów, firmy, uczelnie i inne organizacje - może wziąć w nim udział. Wystarczy zalogować się na stronie OScara.
Merz wychował się na bawarskiej farmie w cieniu wielkiej fabryki BMW, gdzie w końcu został zatrudniony na linii produkcyjnej. Szybko otrzymał awans i trafił do działu marketingu, a po jakimś czasie zaczął odgrywać znaczącą rolę w tworzeniu nowej strategii medialnej koncernu. Wtedy po raz pierwszy zetknął się z ideą open-source i zauważywszy, że samochody konstruowane przez BMW powstają prawie od początku do końca w świecie wirtualnym, zaczął zastanawiać się, czy udałoby mu się zbudować prototyp pojazdu przy użyciu kombinacji wolnego oprogramowania i internetu.
Mimo, że OScar może stać się samochodem przyszłości, jego konstrukcja jest mniej więcej tak prosta, jak konstrukcja samochodów, którymi jeździli nasi dziadkowie. W kategorii osiągów mieści się gdzieś między Volkswagenem "Garbusem", a Golfem I - jego prędkość maksymalna wynosi tylko 145 km/h. Powinien być solidny i zbudowany przy użyciu jak najmniejszej liczby części mechanicznych, ale niezależnie od wszystkiego, musi spełniać jeden podstawowy warunek: jego projekt ma być dostępny za darmo dla każdego członka związanej z nim społeczności.
Co więcej, z projektem OScar wiąże się jeszcze jeden skok w dziedzinie technologii. Pomysł na konstrukcję samochodu zapożyczono z budowy komputera. Pojazd składa się z sześciu samodzielnych części: układu napędowego (będącego odpowiednikiem płyty głównej w PC), karoserii, silnika, systemu bezpieczeństwa i centrum informacyjnego. Każdą z nich konstruuje się oddzielnie i, co najważniejsze, tak jak w komputerze, można je mieszać między sobą i łączyć z innymi modułami, więc przyszły producent będzie mógł je w razie potrzeby zamieniać, z łatwością przekształcając, na przykład, samochód osobowy w pick-up.
Można by dyskutować, że każdy samochód da się dopasować indywidualnie i przekształcić w coś innego. Inaczej nie istniałby program MTV pt.: "Pimp My Ride" ("Odpicuj mi brykę"). Ale podejście modułowe w przypadku OScara oznacza, że teoretycznie może być on produkowany masowo - wynika to z natury open-source. Ostateczne przeznaczenie pojazdu pozostaje nieco mgliste, ale intencje są jasne. Tradycyjnie, projekty samochodów są chronione patentami, więc mała fabryka, powiedzmy w Bangladeszu lub Bostwanie, musi zapłacić za licencję, żeby móc produkować pojazdy według danego projektu. Samochód na licencji "open-source" może być wytwarzany bez tych dodatkowych kosztów. W ten sposób usuwa się przynajmniej jedną barierę utrudniającą produkcję seryjną.
Podejście alternatywne
Często pisze się, że wiek indywidualnych odkrywców minął. Zgodnie z tym tokiem myślenia, dzisiaj wynalazki powstają w laboratoriach wielkich koncernów, a przyszłość należy do jeszcze większych międzynarodowych korporacji, które będą chroniły swoich osiągnięć jeszcze bardziej agresywnie. Jeżeli jednak zwrócimy uwagę na ogromną liczbę powstających obecnie wolno dostępnych aplikacji sieciowych, to zauważymy, że istnieje alternatywa.
Wynalazki będące dziełem twórców wolnego oprogramowania - czy to kod źródłowy popularnej przeglądarki internetowej Firefox, czy też projekt laptopa za 100 dolarów - rządzą się zasadami świata open-source. Do niedawna dotyczyło to tylko nienamacalnego kodu komputerowego, ale dziś pionierzy, tacy jak Merz, próbują wkroczyć ze swoimi pomysłami do świata fizycznego. Inni nie są pewni, czy takiego transferu da się łatwo dokonać. Pewien bloger na stronie Metafilter.com zauważył ostatnio: - Wolny software kwitnie, ponieważ łatwo go przenosić. Kiedy na scenę wkracza hardware, zaczynają się problemy z produkcją, dystrybucją, opakowaniami... I na każdym kroku trzeba pertraktować z ludźmi, którzy nie traktują danego produktu jako "projektu społecznościowego", ale jako rzecz, którą oni sami będą fizycznie produkować i rozprowadzać - za odpowiednią zapłatą, rzecz jasna.
Zdaniem Merza są również inne przyczyny, dla których droga OScara do fabryk może nie być taka gładka: - Istnieją pewne problemy natury prawnej - mówi. - Jeżeli ktoś, na przykład inżynier specjalista od układów napędowych, jest zatrudniony, załóżmy, w fabryce Mercedesa i pracuje anonimowo przy naszym samochodzie, może to kolidować z jego kontraktem zawodowym, ponieważ swoją wiedzę fachową wykorzystuje na potrzeby naszego projektu.
I rzeczywiście, Michael Blabst, rzecznik działu innowacji koncernu BMW, jest sceptyczny co do tego, czy OScar kiedykolwiek wyjedzie z garażu. - To miły, kreatywny pomysł grupy entuzjastów - mówi - ale oczywiście istnieją tu silne ograniczenia. Myślę, że jest odpowiedni na etapie budowania bardzo wczesnej koncepcji. Ale zrobienie czegoś więcej nie będzie możliwe. Konstrukcja nowego modelu samochodu jest ujęta w bardzo ścisłe ramy i zajmuje najwyżej pięć lat. Zbudowanie samochodu jest równoznaczne z perfekcyjnym połączeniem prawie 20 tys. części.
Merz przyznaje, że OScar to hobby. Ale nie należy zapominać, że zbudowanie przez Karla Benza pierwszego samochodu wiązało się również z hobby, któremu poświęcał się przez całe życie. Jego wielcy rywale, Gottlieb Daimler i Wilhelm Maybach, skonstruowali konkurencyjny silnik spalinowy w prowizorycznym warsztacie w ogrodzie pierwszego z nich.
Samochód został wymyślony i stworzony przez hobbystów. Jego przyszłość może więc należeć właśnie do nich.</text>
</article>

</articles>
