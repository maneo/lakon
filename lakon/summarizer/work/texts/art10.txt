Internauci budują samochód zgodnie z filozofią open-source
Hobbyści rzucają wyzwanie wielkim koncernom motoryzacyjnym i pracują nad pierwszym na świecie samochodem budowanym techniką open-source.
Niewiele jest rzeczy, które bardziej ekscytują projektantów samochodów niż pojazdy koncepcyjne prezentowane na międzynarodowych pokazach motoryzacyjnych. Co roku błyszczące futurystyczne cacka brylują na parkietach. Ich producenci chełpią się, że samochody mają coraz gładsze linie i coraz bardziej zaawansowaną technologię mogącą wywołać złudzenie, iż oto nadchodzi kres zabójczego uzależnienia samochodu od paliwa bazującego na węglu.
Na nieszczęście, zarówno dla ekologów jak i dla futurystów, pojazdy te rzadko trafiają do produkcji seryjnej. Ale jest jeszcze inny samochód, powstający w internecie, który pewnego dnia może zjechać z taśmy. Z dala od gwaru i świateł wielkich pokazów rodzi się OScar - niezwykły "concept car", będący owocem luźnego związku wielu projektantów, inżynierów i programistów chcących rzucić wyzwanie potędze wielkich koncernów samochodowych i poświęcających OScarowi większość swojego wolnego czasu.
Prosta idea, wspólny wysiłek
Projektowi OScar przyświeca prosta idea - jest to samochód zgodny z ideałami open-source. Pojęcie to zostało zapożyczone ze świata producentów oprogramowania, którego kod jest ogólnie i nieodpłatnie dostępny na warunkach odpowiedniej licencji. Do najbardziej znanych przykładów takich programów należą przeglądarka internetowa Firefox i system operacyjny Linux.
W twardym, metalicznym świecie projektantów samochodów, open-source oznacza, że zamiast chronić projekt OScara różnymi restrykcyjnymi patentami, co jest normą w branży motoryzacyjnej, udostępnia się go w sieci każdemu, kto chce mieć jakiś wkład w jego budowę. A to oznacza - wszystkim. O OScarze, tak jak o Wikipedii, tyle że w znacznie bardziej skomplikowanej wersji, dyskutują projektanci-ochotnicy, z których 60 proc. na co dzień pracuje w firmach związanych z przemysłem samochodowym.
Do projektu włączyły się dziesiątki tysięcy internautów, ale w rzeczywistości nad samochodem pracuje grupa kilkudziesięciu osób kierowana przez jednego człowieka. Markus Merz już od sześciu lat próbuje koordynować prace badawczo-rozwojowe nad prototypem, przy zastosowaniu anarchistycznych ideałów filozofii open-source. Mimo że on sam siedzi za kółkiem, proces decyzyjny opiera się na zasadach demokratycznych i każdy - włączając w to indywidualnych projektantów, firmy, uczelnie i inne organizacje - może wziąć w nim udział. Wystarczy zalogować się na stronie OScara.
Merz wychował się na bawarskiej farmie w cieniu wielkiej fabryki BMW, gdzie w końcu został zatrudniony na linii produkcyjnej. Szybko otrzymał awans i trafił do działu marketingu, a po jakimś czasie zaczął odgrywać znaczącą rolę w tworzeniu nowej strategii medialnej koncernu. Wtedy po raz pierwszy zetknął się z ideą open-source i zauważywszy, że samochody konstruowane przez BMW powstają prawie od początku do końca w świecie wirtualnym, zaczął zastanawiać się, czy udałoby mu się zbudować prototyp pojazdu przy użyciu kombinacji wolnego oprogramowania i internetu.
Mimo, że OScar może stać się samochodem przyszłości, jego konstrukcja jest mniej więcej tak prosta, jak konstrukcja samochodów, którymi jeździli nasi dziadkowie. W kategorii osiągów mieści się gdzieś między Volkswagenem "Garbusem", a Golfem I - jego prędkość maksymalna wynosi tylko 145 km/h. Powinien być solidny i zbudowany przy użyciu jak najmniejszej liczby części mechanicznych, ale niezależnie od wszystkiego, musi spełniać jeden podstawowy warunek: jego projekt ma być dostępny za darmo dla każdego członka związanej z nim społeczności.
Co więcej, z projektem OScar wiąże się jeszcze jeden skok w dziedzinie technologii. Pomysł na konstrukcję samochodu zapożyczono z budowy komputera. Pojazd składa się z sześciu samodzielnych części: układu napędowego (będącego odpowiednikiem płyty głównej w PC), karoserii, silnika, systemu bezpieczeństwa i centrum informacyjnego. Każdą z nich konstruuje się oddzielnie i, co najważniejsze, tak jak w komputerze, można je mieszać między sobą i łączyć z innymi modułami, więc przyszły producent będzie mógł je w razie potrzeby zamieniać, z łatwością przekształcając, na przykład, samochód osobowy w pick-up.
Można by dyskutować, że każdy samochód da się dopasować indywidualnie i przekształcić w coś innego. Inaczej nie istniałby program MTV pt.: "Pimp My Ride" ("Odpicuj mi brykę"). Ale podejście modułowe w przypadku OScara oznacza, że teoretycznie może być on produkowany masowo - wynika to z natury open-source. Ostateczne przeznaczenie pojazdu pozostaje nieco mgliste, ale intencje są jasne. Tradycyjnie, projekty samochodów są chronione patentami, więc mała fabryka, powiedzmy w Bangladeszu lub Bostwanie, musi zapłacić za licencję, żeby móc produkować pojazdy według danego projektu. Samochód na licencji "open-source" może być wytwarzany bez tych dodatkowych kosztów. W ten sposób usuwa się przynajmniej jedną barierę utrudniającą produkcję seryjną.
Podejście alternatywne
Często pisze się, że wiek indywidualnych odkrywców minął. Zgodnie z tym tokiem myślenia, dzisiaj wynalazki powstają w laboratoriach wielkich koncernów, a przyszłość należy do jeszcze większych międzynarodowych korporacji, które będą chroniły swoich osiągnięć jeszcze bardziej agresywnie. Jeżeli jednak zwrócimy uwagę na ogromną liczbę powstających obecnie wolno dostępnych aplikacji sieciowych, to zauważymy, że istnieje alternatywa.
Wynalazki będące dziełem twórców wolnego oprogramowania - czy to kod źródłowy popularnej przeglądarki internetowej Firefox, czy też projekt laptopa za 100 dolarów - rządzą się zasadami świata open-source. Do niedawna dotyczyło to tylko nienamacalnego kodu komputerowego, ale dziś pionierzy, tacy jak Merz, próbują wkroczyć ze swoimi pomysłami do świata fizycznego. Inni nie są pewni, czy takiego transferu da się łatwo dokonać. Pewien bloger na stronie Metafilter.com zauważył ostatnio: - Wolny software kwitnie, ponieważ łatwo go przenosić. Kiedy na scenę wkracza hardware, zaczynają się problemy z produkcją, dystrybucją, opakowaniami... I na każdym kroku trzeba pertraktować z ludźmi, którzy nie traktują danego produktu jako "projektu społecznościowego", ale jako rzecz, którą oni sami będą fizycznie produkować i rozprowadzać - za odpowiednią zapłatą, rzecz jasna.
Zdaniem Merza są również inne przyczyny, dla których droga OScara do fabryk może nie być taka gładka: - Istnieją pewne problemy natury prawnej - mówi. - Jeżeli ktoś, na przykład inżynier specjalista od układów napędowych, jest zatrudniony, załóżmy, w fabryce Mercedesa i pracuje anonimowo przy naszym samochodzie, może to kolidować z jego kontraktem zawodowym, ponieważ swoją wiedzę fachową wykorzystuje na potrzeby naszego projektu.
I rzeczywiście, Michael Blabst, rzecznik działu innowacji koncernu BMW, jest sceptyczny co do tego, czy OScar kiedykolwiek wyjedzie z garażu. - To miły, kreatywny pomysł grupy entuzjastów - mówi - ale oczywiście istnieją tu silne ograniczenia. Myślę, że jest odpowiedni na etapie budowania bardzo wczesnej koncepcji. Ale zrobienie czegoś więcej nie będzie możliwe. Konstrukcja nowego modelu samochodu jest ujęta w bardzo ścisłe ramy i zajmuje najwyżej pięć lat. Zbudowanie samochodu jest równoznaczne z perfekcyjnym połączeniem prawie 20 tys. części.
Merz przyznaje, że OScar to hobby. Ale nie należy zapominać, że zbudowanie przez Karla Benza pierwszego samochodu wiązało się również z hobby, któremu poświęcał się przez całe życie. Jego wielcy rywale, Gottlieb Daimler i Wilhelm Maybach, skonstruowali konkurencyjny silnik spalinowy w prowizorycznym warsztacie w ogrodzie pierwszego z nich.
Samochód został wymyślony i stworzony przez hobbystów. Jego przyszłość może więc należeć właśnie do nich.

